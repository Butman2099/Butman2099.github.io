# Передмова {.unnumbered}

Задекларований перехід економіки України на інноваційний шлях розвитку в умовах обмеженості ресурсів, у першу чергу фінансових, вимагає зосередження їх на найбільш перспективних напрямках, де імовірність досягнення конкурентного успіху є найбільшою. Як свідчить практика, такого роду оцінки доцільно виконувати із застосуванням економіко-математичних моделей. Множинність шляхів вибору моделей і методів актуалізує необхідність розуміння основних тенденцій розвитку наукового знання і ключових досягнень. 

Говорячи мовою синергетики, необхідно виділити такі параметри порядку --- провідні змінні, які з плином часу починають визначати динаміку і розвиток складної системи, і підпорядковувати собі її інші параметри, які призведуть до ефективного спрощення складного об'єкта. 

Все більш очевидною є революція, що почалася в природничих та гуманітарних науках і пов'язана з вивченням феномена самоорганізації і дослідженням мережних структур. Мережна парадигма складності обумовлена великим значенням, яке придбали такі об’єкти, і тим, що на початку ХХІ століття очевидною стала разюча аналогія в топології мережних структур, що виникають завдяки активному використанню інформаційно-телекомунікаційних, гуманітарних, управлінських, військових технологій. 

Мережі стали одним з двигунів економіки. У своїй історії людство долало різні бар'єри, створюючи нові матеріали, технології, об'єкти. Однак "мережна економіка" зіткнулася з обмеженнями самої людини --- так званим "когнітивним бар’єром". Як показали психологи, людина в змозі активно, творчо взаємодіяти з 5-7 людьми (з рештою опосередковано або стандартно, незалежно від того, скільки у нього друзів у соціальній мережі). Вона може одночасно стежити за 5-7 змінними (незалежно від того, наскільки великий обсяг інформації їй доступний). Приймаючи рішення, вона може зважити 5-7 факторів (скільки б даних у неї не було). 

Зліт нової економіки в США в 1990-х роках, пов'язаний багато в чому з інтернет-компаніями, породив ілюзії, що капіталізація мережних структур пропорційна числу зв'язків між вузлами, тобто квадрату числа вузлів $N^2$. Однак, коли на початку 2000-х років міхур "нової економіки" лопнув (криза "доткомів - .com"), то виявилося, що реальна капіталізація 
мала зовсім іншу залежність від числа об'єктів, пов'язаних мережею --- $N\ln{N}$. Інакше кажучи, не "всі зв'язуються з усіма", а майже всі взаємодіють з декількома дуже великими вузлами-хабами, які вже тісно пов'язуються між собою. Подібним же чином виявляється влаштована інфраструктура більшості складних систем, незалежно від їх природи. 

Черговим викликом для нас стала нова індустріальна революція, актуалізована давоським форумом 2016 року. Згідно з опитуванням 800 лідерів технологічних компаній, проведеним спеціально для форуму в Давосі, ключовими драйверами змін стануть хмарні технології, розвиток способів збору і аналізу Big Data, краудсорсінг, шерінгова економіка і 
біотехнології.  

Очевидно, що революційні вимоги Індустрії 4.0 потребують нових парадигм моделювання соціально-економічних систем. На наш погляд, такою парадигмою може стати парадигма теорії складних систем. 

Методам моделювання складних систем присвячені наші попередні монографії та навчально-методичні посібники: 

1. Соловйов В. М. Математична економіка: навч.-метод. посіб. для самостійного вивч. / В. М. Соловйов. --- Черкаси: Видавництво ЧНУ ім. Б. Хмельницького, 2008. --- 136 с. <http://elibrary.kdpu.edu.ua/handle/0564/1049> <https://doi.org/10.31812/0564/1049>
2. Дербенцев В. Д. Синергетичні та еконофізичні методи дослідження динамічних та структурних характеристик економічних систем: монографія / В. Д. Дербенцев, О. А. Сердюк, В. М. Соловйов, О. Д. Шарапов. --- Черкаси: Брама-Україна, 2010. – 300 с. <http://elibrary.kdpu.edu.ua/handle/0564/1045> <https://doi.org/10.31812/0564/1045>
3. Ганчук А. А. Методи прогнозування: навчальний посібник / А. А. Ганчук, В. М. Соловйов, Д. М. Чабаненко. --- Черкаси: Брама-Україна, 2012. --- 140 с. <http://elibrary.kdpu.edu.ua/handle/0564/1186> <https://doi.org/10.31812/0564/1186>
4. Соловйов В. М. Моделювання складних систем: навчально-методичний посібник для самостійного вивчення дисципліни / В. М. Соловйов, О. А. Сердюк, Г. Б. Данильчук. --- Черкаси: Видавець О. Ю. Вовчок, 2016. --- 204 с. <http://elibrary.kdpu.edu.ua/handle/0564/1065>  <https://doi.org/10.31812/0564/1065>

Сьогодні вже зрозуміло, особливо в період військового стану, що відповідних інновацій в осмисленні оточуючої нас складності вимагає все суспільство. На початку комп'ютерної ери основну цінність і проблеми становили власне комп'ютери (hardware) і акцент робився на підготовку фахівців з обчислювальної техніки. Потім величезне значення набуло програмне забезпечення (software) і була розпочата підготовка дослідників у цій галузі (computer science) та інженерів-програмістів (computer engineering). У даний час на перший план виходять фахівці з мережних технологій (NetWare). Саме таких фахівців треба починати готувати у провідних національних університетах. За оцінками експертів з Індустрії 4.0 основними трендами освітньої сфери на двадцятирічному горизонті стануть: поширення цінностей мережної культури, прагматизація освіти, автоматизація рутинних інтелектуальних операцій, розвиток індустрії поліпшення когнітивних здібностей, боротьба за таланти, зростання значущості глобальних людських цінностей, уваги до природи і дбайливого поводження з ресурсами. 

**Мета курсу** моделювання складних систем --- формування системи теоретичних знань та практичних навичок щодо моделювання структурних і динамічних властивостей систем різної природи як засобу дослідження та управління складними явищами на макро-, мезо- й мікрорівнях. Протягом останніх десяти-п'ятнадцяти років відбулися відчутні зміни в розумінні фундаментальних закономірностей складних систем. Виявилось, що такі складні системи мають універсальні емерджентні властивості, які не знаходять адекватного розуміння у рамках традиційних парадигм. Тому для аналізу все активніше використовуються сучасні методи та моделі фундаментальних наук, які у поєднанні з новітніми досягненнями в галузі інформаційних технологій та досить ємними базами даних (мільйони записів навіть в базах некомерційного призначення) забезпечили значний прогрес у розумінні та квантифікації природи цих систем. Сюди відносяться методи фрактального і мультифрактального аналізу, дослідження рекурентних властивостей динамічних систем, нелінійної динаміки, теорії хаосу і біфуркацій тощо. З'явились нові "кількісні" напрямки економіки: математична економіка, фізична економіка, еконофізика та ін. Деякі з таких моделей, не знайшовши поки що відображення у навчальній літературі, включені до цієї роботи.  

**Наукову основу курсу** складають теоретичні моделі, математичний апарат, сучасні концепції та парадигми, які визначають підходи до вивчення характеристик складних систем. Курс базується на знаннях, одержаних при вивченні дисциплін математичного циклу, основ теорії систем та системного аналізу, моделювання, фінансового аналізу, макро- і мікроекономіки.

**Завдання курсу** --- оволодіння теоретичними знаннями та інструментарієм моделювання складних систем, вивчення підходів до дослідження й аналізу, методів прогнозування їхнього розвитку, управління розвитком та функціонуванням складних систем у різних умовах функціонування. 

**Предметом курсу** є математичні моделі і методи дослідження складних систем різної природи. 

У результаті вивчення дисципліни студент повинен: 

* знати структурні та динамічні характеристики складної системи; моделі прогнозування характеристик системи; основні методи оцінки якості функціонування; методи оцінки структурних змін; методи дослідження та моделювання складних природних та штучних систем; 
* вміти здійснювати класифікацію характеристик складної системи, проводити порівняльний аналіз методів прогнозування; оцінити якість функціонування ієрархічної системи; визначити катастрофічні зміни в системі, які описуються рівняннями динаміки, визначити джерела структурних катастроф;
* дослідити та проаналізувати комплекс моделей складної системи; 
* бути ознайомленим з сучасними напрямками розвитку сучасних теорій та парадигм, які використовуються для дослідження якісних характеристик динамічних систем.

Система контролю якості навчання студентів містить такі заходи: 

* модульний контроль; 
* проведення контрольних робіт; 
* контроль теоретичних знань у ході практичних занять; 
* виконання індивідуальних завдань на лабораторних заняттях. 

Організація самостійної роботи студентів передбачає підготовку до семінарських занять, проведення індивідуальних консультацій, виконання курсової роботи. 

Відсутність альтернативних підручників і методичних посібників з курсу моделювання складних систем спонукала авторів розробити методичні вказівки до виконання практичних робіт з даного курсу. Вони спираються на деяке авторське бачення, певні висновки мають дискусійний характер. Автори будуть вдячні за бачення, спрямоване на покращення змісту та методики викладання дисципліни. 
